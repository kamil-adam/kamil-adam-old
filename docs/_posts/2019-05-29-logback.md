---
title:    'Biblioteki do logowania dla języka Java i platformy JVM'
author:   TheKamilAdam
category: scala-native
tags:     api gui interface library logging properties xml
labels:   adapter design-pattern facade
langs:    java rust scala
tools:    docker jvm
libs:     logback
redirect_from:
  - logback
  - scala-native/logback
  - resentiment/logback
  - resentiment/2019/05/29/logback.html
---

W artykule *[Konfiguracja fabryki loggerów z biblioteki Slogging w Scali](/slogging)*
autorytarnie stwierdziłem,
że **[Logback]** dla **[JVM]** jest najlepszym silnikiem do logowania.
Czytając artykuł
[Programowanie w Rust: The Good, The Bad and The Ugly](<https://bulldogjob.pl/news/602-programowanie-w-rust-the-good-the-bad-and-the-ugly>)
zszokowała mnie informacja,
że programista nie wie która biblioteka logowania dla **[Javy]** jest najlepsza.
Prawdziwa klęska urodzaju.
I programista nie wie co wybrać

## Opowieść w pięciu aktach o najlepszym rejestratorze logów dla Javy
To jest opowieść o bohaterze Ceki Gülcü i jego drużynie,
którzy razem wyruszyli pokonać chaos,
a spotkali hydrę standaryzacji oraz smoka.
W roli smoka - *Apache Software Foundation* (*ASF*)

### Prolog - `System.out` i `System.err`
Na początku był chaos.
Dedykowane rejestratory logów jeszcze nie istniały.
Aplikacje logowały do `System.out` (informacje) oraz `System.err` (błędy)
W aplikacjach konsolowych **[CLI]** oraz z **[GUI]** to jest złe.
W aplikacjach serwerowych też.
Chyba że używa się **[Dockera]**.
Wtedy wszystkie logi i tak są wyrzucane na standardowe wyjście.
Ale Dockera jeszcze nie wymyślono.
Problemem była też mała ilość poziomów logowania,
brak możliwości zapisu logów do pliku i bazy danych oraz to,
że `System.out` buforuje wyjście.

### Akt pierwszy: rok 1999 - Apache Log4j (Log4j)
Powstaje pierwszy popularny silnik logowania [Apache Log4j](<https://logging.apache.org/log4j/>).
Stworzony pod dowództwem naszego bohatera.
Początkowo biblioteka zwana jest *Log4j*,
a później *Apache Log4j*,
gdy smok *ASF* przejmuje opiekę nad nią.

Posiada sześć poziomów logowania (`TRACE`, `DEBUG`, `INFO`, `WARN`, `ERROR` i `FATAL`) oraz
możliwość konfigurowania poziomów logowania programowo,
plikami **[XML]**
lub plikami **[properties]**.
Konfiguracja jest hierarchiczna i dla każdego pakietu, a nawet klasy, może być inna.
Dodatkowo można zdefiniować wiele wyjść logów.
Tzn. można jednocześnie logować do wiersza poleceń, pliku oraz bazy danych.
Oczywiście z różnymi poziomami logowania dla różnych pakietów i klas.

Chaos pokonany.
Problem rozwiązany.
Żyć nie umierać.

### Akt drugi: rok 2002 - `java.util.logging` (JUL)
Po trzech latach spokoju,
hydra standaryzacji podnosi głowy
i do Javy 1.4 zostaje dodany domyślny silnik logowania zwana *JUL*.
Nazwa pochodzi od pakietu `java.util.logging`,
w którym się znajduje.
Posiada mniejsze możliwości niż *Log4j*,
ale ponieważ znajduje się w standardowej bibliotece **[Javy]**,
zyskuje sobie zwolenników.

Zaczynają się problemy.

### Akt trzeci: rok 2002 - Jakarta Commons Logging (JCL)

Istnienie dwóch dobrych silników logowania narodziło problem.
Niektóre biblioteki zależne używały *Log4j*,
a inne *JUL*.
Rozwiązaniem miała być wspólna fasada logowania -
[Jakarta Commons Logging](<http://commons.apache.org/proper/commons-logging/>).
Ponieważ ładowała silniki logowania przez `classloader` powodowała często więcej problemów niż rozwiązywała.

### Akt czwarty: rok 2005 - Simple Logging Facade for Java (SLF4J)
Po trzech latach niekończących się problemów z *JCL* do akcji ponownie wkracza bohater.
Powstaje kolejna wspólna fasada logowania  [Simple Logging Facade for Java](<https://www.slf4j.org/>).
Tym razem stworzona przez naszego bohatera i jego dzielną drużynę.
Bohater rozwiązał problem ładowania silnika logowania w banalnie prosty sposób.
W danej aplikacji może istnieć tylko jedna implementacja fasady.
Wystarczy, że znajduje się w ścieżce przeszukiwania (ang. *classpath*) podczas uruchomienia aplikacji.
Dzięki takiemu pomysłowi rozwiązano problemy czasu uruchomienia (ang. *runtime*),
które występowały dla *JCL*.

*SLF4J* posiada wiele bindingów,
będących adapterami istniejących interfejsów silników logowania do interfejsu *SLF4J*:
* `slf4j-log4j12` dla *Log4j* w wersji 1.2
* `slf4j-jdk14` dla *JUL*
* `slf4j-jcl` dla *JCL*
* `slf4j-simple` dla `System.err`
* `slf4j-nop` - domyślna implementacja, która nic nie robi

Część bibliotek samodzielnie dostarcza binding jak np. *Log4j* w wersji 2.

Dzięki temu biblioteki zależne używają tylko *SLF4J*,
a twórca aplikacji może zdecydować samodzielnie,
który rejestrator logów użyje.

### Akt piąty: rok 2006 - Logback

Wydawać by się mogło,
że wszystkie problemy zostały już rozwiązanie.
Bohatera dręczyło jednak to,
że utrzymuje trzy biblioteki dla rozwiązania polecanego przez siebie,
czyli:
* interfejs fasady do logowania - `slf4j-api`
* silnik logowania - `log4j`
* binding - `slf4j-log4j12`, zmianiający interfejs `log4j` do interfejsu `slf4j-api`

Postanowił więc on połączyć silnik logowania z bindingiem.
Tak powstał [Logback](<https://logback.qos.ch/>).
Nie posiada on własnego interfejsu i implementuje tylko i wyłącznie interfejs `slf4j-api`.
Jest nowym kodem napisanym od początku i jednocześnie naprawia błędy istniejące w `log4j`,
jak np. brak posiadania domyślnej konfiguracji.

A dlaczego pod inną nazwą?
Ponieważ smok *ASF* sprawuje kontrolę nad silnikiem *Log4j*.

### Epilog

Jest rok 2019.
Nadal istnieją programiści,
którzy nie potrafią wybrać właściwego rejestratora logów dla **[Javy]**.
To smutne.

[Javy]:       /posts-by-langs/java

[Dockera]:    /posts-by-tools/docker
[JVM]:        /posts-by-tools/jvm

[Logback]:    /posts-by-libs/logback

[CLI]:        /posts-by-tags/cli
[GUI]:        /posts-by-tags/gui
[properties]: /posts-by-tags/properties
[XML]:        /posts-by-tags/xml
